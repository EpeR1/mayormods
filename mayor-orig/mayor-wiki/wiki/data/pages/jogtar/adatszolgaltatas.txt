====== Adatszolgáltatási kötelezettségek ======

===== Az általános iskolák fele =====

==== 1993. évi LXXIX. törvény a közoktatásról ====

40. § (4) E törvény alapján a közoktatási intézményben a 2. számú
mellékletben meghatározott adatokat kell nyilvántartani és kezelni.

==== 2. számú melléklet az 1993. évi LXXIX. törvényhez ====

A tanuló fejlődésének nyomon követése

2. A középiskola és a szakiskola minden év október 31-éig értesíti
az általános iskolát arról, hogy az ott végzett tanulók - a
középiskola, illetve a szakiskola első két évfolyamán - a tanítási
év végén milyen tanulmányi eredményt értek el. A középiskola és a
szakiskola megküldi az általános iskolának a tanuló nevét, oktatási
azonosítóját, továbbá az elért tanulmányi eredményeket. Az
általános iskola a megküldött adatokat feldolgozza, és
személyazonosításra alkalmatlan módon az iskola honlapján, annak
hiányában a helyben szokásos módon nyilvánosságra kell hozni.

===== Októberi statisztika =====

==== 20/1997. (II. 13.) Korm. rendelet - a közoktatásról szóló 1993. évi LXXIX. törvény végrehajtásáról ====

=== A közoktatási intézmények információs tájékoztató rendszere ===

12/C. § (1) A közoktatási feladatot ellátó intézmény az e rendelet 4. számú mellékletében meghatározottak szerint köteles minden év október 31-éig, illetve adatváltozás esetén a 12/B. § (4) bekezdésében meghatározott adatszolgáltatással egyidejűleg közérdekű információkat szolgáltatni.

(2) A közoktatási feladatot ellátó intézmények információs tájékoztató rendszerének (a továbbiakban: tájékoztató rendszer) alapjául szolgáló adatok begyűjtéséhez szükséges kérdőív elektronikus formában a KIR honlapján érhető el.

(3) Ha a közoktatási feladatot ellátó intézményt törlik a közoktatási intézménytörzsből, a törlés együtt jár a közoktatási feladatot ellátó intézménynek a tájékoztató rendszerből történő törlésével.

(4) Az adatok az internetről letölthetők, illetve - a költségek megtérítése ellenében - jegyzék formájában kinyomtathatók. Az önkormányzati pedagógiai-szakmai szolgáltató intézmények biztosítják, hogy a tájékoztató rendszer közérdekű adatokat tartalmazó adatbázisába bárki ingyenesen betekinthessen.

==== 4. számú melléklet a 20/1997. (II. 13.) Korm. rendelethez ====

A közoktatási intézmények információs tájékoztató rendszerében tárolható adatok köre

A közérdekű adatok nyilvánosságra hozatala - amennyiben egyéb jogszabályok nem tiltják - nem kötött a közoktatási feladatot ellátó intézmények engedélyéhez. A közérdekűnek nem minősített, de a KIR részét képező adatok kizárólag az intézmények vagy érintett személyek beleegyezésével hozhatók nyilvánosságra. A közérdekű adatok kezelését a Közoktatás Információs Rendszere biztosítja. A közérdekű adatok feldolgozásából keletkező adatok, illetve információk szintén közérdekűnek minősülnek.

Közérdekű adatok köre:

  - Intézmények és telephelyeik azonosítására, illetve elérhetőségére vonatkozó adatok.
  - Intézmények által ellátott közoktatási és egyéb feladatok részletező adatai, illetve a külön jogszabályban meghatározott nyilvántartási és akkreditációs számok.
  - Intézmények szervezésének formája és módja.
  - Intézmények alapító okirata és az alapító okirattal összefüggésbe hozható egyéb okiratok.
  - Intézményfenntartók azonosítására, illetve elérhetőségére vonatkozó adatok.
  - Intézmények és telephelyek földrajzi elhelyezkedésére vonatkozó és ezzel összefüggésbe hozható adatok.
  - Intézmények pedagógiai, nevelési, szakmai és egyéb programjaira vonatkozó és ezzel összefüggésbe hozható adatok.
  - Intézmények tanulmányi, kulturális, sport- és egyéb verseny eredményei.
  - Vizsgaeredmények statisztikai adatai intézményi bontásban.
  - Intézmények minőségbiztosítási tevékenységét jellemző és ezzel összefüggésbe hozható adatok.
  - Intézményekben működő szervezetekre vonatkozó és ezzel összefüggésbe hozható adatok.
  - Humán erőforrásokra vonatkozó és ezzel összefüggésbe hozható adatok.
  - Tárgyi erőforrásokra vonatkozó és ezzel összefüggésbe hozható adatok.
  - Gyermekre, illetve tanulókra vonatkozó létszám és ezzel összefüggésbe hozható egyéb adatok.
  - Gyermek- és diákjóléti adatok.
  - Beiskolázásra, illetve továbbtanulásra vonatkozó és ezzel összefüggésbe hozható statisztikai adatok.
  - Tankönyvkiadókra, tankönyvjegyzékre, intézményekben használt tankönyvekre, illetve taneszközökre vonatkozó adatok.
  - Szakértői, vizsgáztatói és egyéb névjegyzékek, valamint ezekkel összefüggésbe hozható adatok.

