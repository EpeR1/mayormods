====== Elszámolás ======

A //vezetőség// tagjai a **Napló/Haladási napló/Elszámolás** menüt használhatják a különféle havi-, kéthavi- túlóra- és egyéb elszámolásokhoz.

A dátum mezőket értelemszerűen kitöltve a táblázatban az adott időintervallumra vonatkozóan látszik a tanárok által beírt, azaz adminisztrált 
(tehát minden szempontból letudott :-D) óra, helyettesítés, összevonás, stb.

A táblázat oszlopai a következő adatokat tartalmazzák:

Lekötött / normál: A tanár órarendben szereplő saját (megtartott) tanórái.

Lekötött / normál máskor: A tanár saját tanórái, amiket nem az órarend szerinti szokásos időben tartott meg. (áthelyezett órák)

Lekötött + fennmaradó / helyettesítés: Azok az órák, amikor a tanár "szakszerű" helyettesítést végzett. (Tehát olyan tárgyú órát tartott, amihez van diplomája.)

Fennmaradó / felügyelet: Azok az órák, amikor a tanár felügyelet jellegű helyettesítést végzett. (Tehát olyan tárgyú órát tartott, amihez nincs diplomája.)

Fennmaradó / egyéb: A "rózsaszínű" elfoglaltságok, amiket a tanár maga írt be.

Σ: Az eddigiek összege.

Nem számolt / összevonás: Azok az órák, amikor a tanár összevonás jellegű helyettesítést végzett. (Összevont csoportnak tartott "szakszerű" tanórát.)

Az összevonások esetén a tanár saját órája normál óraként jelenik meg a listában - így ha  a megtartott órák számát akarjuk megtudni, akkor az összevonást nem kell beleszámítani. Az adat csak azért kerül megjelenítésre, hátha ezért a többlet teherért valamilyen plusz bért számol el a fenntartó. ;-)

Heti óraszám órarend alapján: Ez a szám állandónak tekinthető, az elmaradó és plusz órák nem befolyásolják. (Csak az órarend megváltoztatása.)

Előírt heti munkaóra N napra vetítve: Az oldal tetején beállított két dátum közötti intervallumban lévő tanítási napok száma (N) és az ennyi tanítási napra kiszámított, jogszabály szerinti határ-óraszámok. Ezek a számok különféle színű hátteret kaphatnak:

Kék háttér: Az előírt minimális lekötött munkaideje sincs meg. (55% alatt - az első színezett oszlopban lévő szám alatt van az óraszáma.)

Zöld háttér: A lekötött óraszáma megvan, de még nyugodtan terhelhető. (55%-65% között, tehát a második színezett oszlopban szereplő óraszámot nem haladja meg.)

Sárga háttér: A lekötött órák felett még a kötött munkaidőből is adminisztrált órákat - ez lenne a normál eset. (De 80%-ot, azaz a harmadik színezett oszlopban lévő értéket nem haladja meg az óraszáma).

Piros háttér: Túlterhelt, a törvényileg megengedett óraterhelésnél többet adminisztrált (80% feletti óraszám). Ebből persze lehet, hogy több órát nem a vezetőség írt elő a kollégának, tehát nem feltétlen jelent ez szabálytalan foglalkoztatást - benne lehet a maradék 20%, a
kötetlen munkaidő egy része vagy egésze is.

De azért a piros az egy komoly figyelmeztetés kellene legyen. Ha meg valakinél a 100%-ot meghaladó érték látszik, akkor kétség kívül túl van foglalkoztatva (feltéve, hogy az adminisztrációt a valóságnak megfelelően vezeti az illető).

Az ideális állapot tehát, ha sárga színt lát a vezetőség és az összóraszám a harmadik, 80%-os óraszámmal egyezik meg.

A táblázat a felületről nem exportálható, de egyszerű kijelöléssel, majd másolással ízlés szerint választott táblázatkezelőbe 
(pl. [[http://hu.openoffice.org/about-downloads.html|OpenOffice.org Calc]])
szépen beilleszthető, és abban képletekkel, függvényekkel, diagramokkal további használatra alkalmassá tehető.

Fontos, hogy a táblázat egészét jelöljük ki a másolás előtt.