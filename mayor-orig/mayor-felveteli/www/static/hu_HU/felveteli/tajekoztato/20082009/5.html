<div class="ft">

<h1>   5.  A felvételi eljárás (mindenkire vonatkozó) szabályai</h1>

<p>Az iskola igazgatója 2007. november 19-én (hétfőn) 18.00 órakor tájékoztató értekezletet tart a felvételi eljárás rendjéről.</p>

<p>A felvételi eljárás szabályait az Oktatási Minisztérium rendelete szabályozza.</p>

<p>Mivel az elmúlt három évben az iskolánkba felvételizni kívánó tanulók száma sokszoros túljelentkezést mutatott, részt veszünk a központilag szervezett írásbeli vizsgával történő felvételiztetésben.</p>

<p>Az írásbeli vizsgára a pályázó tanulóknak 2007. december 07-ig közvetlenül az iskolában kell jelentkezniük, melyhez a jelentkezési lap november 26-tól az iskola portáján kérhető.</p>

<p>A felvételi vizsgák időpontjáról külön értesítést nem küldünk! Mivel a felvételi feladatlapok azonosak és a feladatlapok javítása is egységesen történik, iskolánk az eredmények kihirdetése után ugyanúgy mérlegeli a máshol írt, de hozzánk jelentkező tanulók eredményeit, mint azokét, akik gimnáziumunkban vizsgáztak.</p>

<p>A rendelet lehetővé teszi, hogy aki (betegség vagy egyéb, a tanuló hibáján kívül álló, méltányolható okból) nem tudott részt venni a központi felvételin, ugyancsak központi, pótlólagos dolgozat megírásával tegyen felvételi vizsgát. Egy jelentkező azonban semmiképpen sem írhat kétszer felvételi feladatsort.</p>

<p>Éppen a kétszeri vizsgázás elkerülésének céljából, a rendelet szerint, a pótdolgozatot is csak abban az iskolában írhatják meg a tanulók, ahová decemberben az írásbeli vizsgára bejelentkeztek.</p>

<p>A dolgozatot író felvételizők még a jelentkezési határidő előtt, 2008. február 08-ig megtudják az írásbeli vizsga eredményeit a gimnázium aulájában kifüggesztett összesítésekből. A tanuló, illetve a szülő kérésére, az iskola hivatalos igazolást ad ki a pályázó elért pontszámáról, amely igazolással az esetleges másik gimnáziumokban is fogadni tudják a felvételiző jelentkezését.</p>

<p>A rendes felvételi eljárásra történő jelentkezés határideje: 2008. február 15.</p>

<p>A hozzánk jelentkező tanulókat az előző fejezetekben leírt módokon rangsoroljuk.</p>

<p>A felvételi eljárást szükség esetén szóbeli meghallgatás is kiegészítheti.</p>

<p>A szóbeli szükségességéről és módjáról (a jelentkezések után, azaz február 20. körül) az iskola igazgatója dönt. Az esetleges szóbelikre csak az adott rangsorban egy adott eredményt elérő tanulókat hívjuk be. A konkrét döntésről és időpontokról az iskola aulájában kifüggesztett tájékoztatóban, ill. az iskola honlapján lehet tájékozódni. Az esetleges szóbeliről (a behívás időpontjáról) személyes értesítést nem küldünk!</p>

<p>Amennyiben két jelentkező összesített eredménye közel azonos (maximum 2% a különbség), az iskola előnyben részesítheti a XII. kerületi állandó lakcímmel rendelkező tanulót.</p>

<p>Az iskola 2008. április 20-ig megkapja az Országos Közoktatási Értékelési és Vizsgaközponttól (OKÉV) a felvételi során kialakult végleges rangsort. Az OKÉV visszajelzése alapján az iskola igazgatója 2008. április végéig a felvételre jelentkező tanulóval, ill. gondviselőjével a felvételi eredményt írásban (levélben) közli. Az eredmények végleges kihirdetése előtt sem írásban, sem szóban, sem telefonon nem tudunk tájékoztatást adni az eredményekről.</p>

<p>A végleges felvételi eredmények (osztálynévsorok) várhatóan 2008. április végéig kerülnek nyilvánosságra.</p>

<p>A tanulók felvétele az igazgató hatásköre, minden egyes tanuló felvételéről az igazgató dönt.</p>

<p>A döntés ellen a felvételiző vagy – kiskorú jelentkező esetén – a szülő a Közoktatási Törvény 83.§-ának (2) bekezdése szerint jogorvoslati kérelemmel élhet.</p>

<h2>         5.1.  A felvételi pontrendszer</h2>

<p>A felvételiző eredményét minden lépésben normáljuk, azaz a felvételi eljárás során mindig százalékos eredményt számolunk (mintha minden állásig 100 pontot lehetett volna szerezni). Ebből a logikából következik, hogy az aktuális eredmény több is és kevesebb is lehet az előzőeknél (tehát nem arról van szó, hogy a kapott pontok egyszerűen összeadódnak)</p>

<p>Minden tagozaton külön-külön tartjuk nyilván a jelentkezőket, tehát mindenki annyi listán fog szerepelni, ahány kódot a jelentkezéskor megjelölt.</p>

<p>Az első rangsorban húsz pontot kaphat a jelentkező a hozott tanulmányi átlagára (4,0 = 0 pont, 5,0 = 20 pont – lineárisan); a hibátlan magyar és matematika dolgozat pedig 40-40 pontot ér (szintén lineárisan pontozva az elért pontokból).</p>

<p>Szóbeli meghallgatás esetén, a szóbeliken harminc pontot lehet szerezni.</p>

<p>Eltérő szabály érvényes az ének-zene csoportra, ahol a központi írásbeli eredmények mindössze 25-25 pontot érnek, az ének-zene írásbeli és szóbeli pedig maximum 18 és 12 pontot ér.</p>


</div>
