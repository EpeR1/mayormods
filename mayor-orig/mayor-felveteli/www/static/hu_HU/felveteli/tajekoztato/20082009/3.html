<div class="ft">

<h1>3.	A hatévfolyamos képzés</h1>
<p>A Városmajori Gimnázium a 2008-2009-es tanévben az általános iskolák 6. osztályos tanulói számára felvételt hirdet.</p>

<h2>3.1. Általános tudnivalók</h2>
<p>Ebben a rendszerben két osztály indul a következő tanévben:

<table class="tagozat" align="center" cellpadding="5">
<tr><th>Az osztály jele</th><th>Kódja</th><th>típusa</th><th>1. idegen nyelv</th><th>2. idegen nyelv</th></tr>
<tr><td>7.A</td><td>01</td><td>Kerettantervi egyedi</td><td>angol nyelv<br />4óra/hét</td><td>latin<br/>(2 évig)</td></tr>
<tr><td>7.B</td><td>02</td><td>Kerettantervi egyedi</td><td>német nyelv<br/>4óra/hét</td><td>latin<br/>(2 évig)</td></tr>
</table>
</p>


<p>
    A latin nyelvi alapozás 7-8. évfolyamon kötelező, majd a tanulók a harmadik évtől választhatnak második idegen nyelvet. A második idegen nyelv tanítása – bár igyekszünk a tanulói és szülői igényeket kielégíteni – az iskola lehetőségei, ajánlata és beosztása szerint történik. (Eddigi gyakorlatunk szerint angol, francia, japán, latin, német, olasz, orosz, spanyol nyelvek közül választhattak a diákok). A képzés ismertetése (A Városmajori Gimnázium Sokprofilú Pedagógiai programja) részletesen olvasható a „Városmajori Gimnázium Értesítője” című kiadványunkban, mely az iskola könyvtárában tekinthető meg.
</p>

<p>A 11. évfolyamtól a tanulók választási lehetősége kitágul, azaz megtehetik, hogy a tervezett emeltszintű érettségi tárgyaikat, illetve az őket legjobban érdeklő fakultatív órákat látogassák a kötelezően tanulandó tanórák mellett. Nyolc választható óra szabad sávban az emeltszintű érettségi követelményei szerint választható.</p>
<p>A többször módosított 1993. évi XXXIII. Közoktatási Törvény, továbbá a 11/1994.(VI.8.) MKM rendelet (20.§) alapján a választott tárgyakat a választás után ugyanúgy kell kezelni, mint a kötelezően előírtakat, tehát osztályzat szerzése és az órák látogatása kötelező.</p>
<p>Az elmúlt években a hat évfolyamos képzés végére német nyelvből a programunkban komoly tanulással részt vevő tanulóinkat felkészítettük a Tartományi Kultuszminiszterek Konferenciája által szervezett Német Nyelvi Diplomavizsgára (DSD), amely a német nyelvterületen folytatandó felsőfokú tanulmányok végzéséhez alapfeltétel. Ez a vizsga megfelel az Európai Unió referencia kerete C1 szintjének (a magyar, felsőfokú, C típusú, állami nyelvvizsgának).</p>

<h2>3.2.  A hatosztályos felvételi eljárás egyedi szabályai</h2>
<p>A minisztérium által elkészített, központi vizsgateszttel ellátott gimnáziumokban a felvételi vizsga egy időben történik, egységesen 2008. január 25-én 1400 órai kezdettel.</p>
<p>Egy tanuló több különböző helyre adhatja be jelentkezési lapját. Az ügyintézésbe nem feltétlenül szükséges az általános iskola bevonása; az egyéni ügyintézés is lehetséges!</p>
<p>Mivel a felvételt elsősorban a tanulmányi eredmények vizsgálatához kell kötnünk, a felvételi döntésnél első lépésként – az általunk megjelölt tantárgyakból számított – tanulmányi átlag alapján rangsoroljuk a tanulókat.</p>
<p>Az általunk figyelembe vett öt tantárgy: magyar irodalom, nyelvtan, történelem, matematika és egy idegen nyelv. Az átlagszámítást az 5. végén és 6. félévkor megszerzett érdemjegyekkel végezzük.</p>
<p>Minden hozzánk jelentkező hatodikosnak részt kell vennie a központi szervezésű írásbeli vizsgán. Az írásbeli dolgozatok eredménye és a kezdeti rangsor együttesen határozzák meg a sorrendet. A felvételi eljárást szükség esetén szóbeli meghallgatás is kiegészítheti.</p>

<h2>3.3.  Követelmények</h2>
<p>A központi írásbeli feladatok – az előző évek tapasztalatai alapján – nem az általános iskolai tananyag lexikális tudását, hanem a szövegértést, fantáziát, kombinációs készséget, koncentráló képességet, ötletességet kívánják mérni.</p>
<p>Az (esetleges) szóbeli egy előzetesen választott tantárgyból (magyar, matematika, történelem, természetismeret (fizika, kémia, biológia, földrajz)) történik. A szóbeli szakmai része – a jelentkező választása szerint – egy, a tanuló érdeklődését bemutató, 4-5 perces, előzetesen elkészített felelet is lehet. A felvételi beszélgetés második felében (ugyancsak a választott tantárgyhoz kapcsolódó) szövegértési feladatot kell majd a jelentkezőknek megoldaniuk.</p>


</div>