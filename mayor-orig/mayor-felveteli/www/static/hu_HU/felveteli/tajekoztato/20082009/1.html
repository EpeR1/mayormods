<div class="ft">
<h1 >Ajánlás</h1>
<h2 >Tisztelt Szülők! Kedves Leendő Városmajori Diákok!</h2>

<p>     Szeretném néhány szóval figyelmükbe ajánlani iskolánkat. A Városmajori Gimnázium fiatal iskola, mégis az elmúlt tizennyolc év alatt szép eredményeivel, kedvező lehetőségeivel népszerű, keresett intézménnyé fejlődött. Mi, akik sokat munkálkodtunk a gimnázium jelenlegi színvonalának kialakításában, nagyon szerencsésnek érezzük magunkat. Néhány fontos tényező járul hozzá helyzetünk megszilárdításához. Egy park veszi körül az iskolánkat, kellemes környezetet biztosítva. Épületünk korszerű, látványos és ugyanakkor arányait tekintve barátságos méretű. Munkánkat az országos átlagot meghaladó taneszköz felszereltség segíti. Tantestületünk vegyes korosztályú, átlagát tekintve fiatal vagy középkorú. Tanáraink többsége szakmailag jól felkészült, szemléletük gyermekközpontú, a diákok gondjaival szemben megértő. A sokszínűség az iskola programjának megfogalmazásakor központi szervezőelv volt.
</p>

<p>
     Szeretnénk megoldani, hogy a mi iskolánkba járó tanulók ne csupán hasznos ismeretekkel gazdagodva töltsék el gimnáziumi éveiket, hanem eseményekben, diákélményekben, programokban gazdag diákkort is magukénak mondhassanak. Szeretnénk, ha hasonló ragaszkodással, büszkeséggel gondolnának itteni éveikre, mint ahogy mi kötődünk ehhez az iskolához, s büszkélkedünk eredményeinkkel.
</p>

<p>
     Kíváncsiak vagyunk arra, hogy tanulóink hogyan vélekednek iskolánkról, képzési rendszerünk mennyiben nyújt számukra hasznosítható és a továbbtanulás tekintetében is lényeges ismereteket.
</p>

<p>
     Már évek óta a figyelmünk középpontjában áll a kétszintű érettségire történő felkészítés. Célunk, hogy – a tanulók igényeivel összhangban – minél több tantárgyból emeltszintű felkészítést nyújthassunk; elképzelésünk szerint vizsgaközpontként: más középiskola diákjai, valamint vendéghallgatók számára is. Ez már a tavalyi tanévben is így működött.
</p>

<p>
     Nem azt tartjuk fontosnak, hogy értékeink részletes bemutatásával ajánljuk a Városmajori Gimnáziumot az ide pályázóknak, hanem arra kérünk mindenkit, hogy diákjainkat kérdezzék, s tőlük szerezzenek információt rólunk.
</p>

<p>
     Felfogásunk alapja a partneri viszony, s szeretnénk, hogy aki minket választ, egyben iskolánk jövőjének alakítására is igent mondjon. Számítunk az irántunk érdeklődők véleményére.
</p>

<p> 
Budapest, 2007. október 31.
<pre>     
     Szebedy Tas 
      igazgató
</pre>
</p>
</div>